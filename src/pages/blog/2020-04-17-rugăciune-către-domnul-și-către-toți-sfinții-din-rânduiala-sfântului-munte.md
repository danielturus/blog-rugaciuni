---
templateKey: blog-post
title: RUGĂCIUNE CĂTRE DOMNUL ȘI CĂTRE TOȚI SFINȚII din rânduiala Sfântului Munte
date: 2020-04-17T11:50:45.268Z
description: Doamne, Domnul meu, preadulcele meu Iisuse Hristoase,  Dumnezeul
   îndurărilor, adâncul milei, Cel ce îți pare rău de răutățile oamenilor,
  primește-mă pe mine, cel ce mă pocăiesc acum și vin cu credință, și mă
  miluiește pe mine, păcătosul, desfrânatul, spurcatul, ticălosul, hulitorul,
  călcătorul de jurământ, mincinosul, ocărâtorul, gâlcevitorul, clevetitorul,
  mâniosul, pomenitorul de rău, zavistnicul, pricinuitorul de sminteli,
  neînduratul, nemilostivul, iubitorul de avere, iubitorul de slavă, iubitorul
  de dezmierdare, lacomul, necumpătatul, leneșul, pricinuitorul de râs,
  risipitul cu mintea, trufașul, nebăgătorul de seamă la dumnezeieștile Tale
  porunci și nu pentru mulțimea greșelilor mele să fiu dat mulțimii muncilor.
featuredpost: false
featuredimage: /img/halkidiki-mount-athos-sunrise.jpg
tags:
  - rugaciuni
---
Ci Tu, Doamne Iisuse, Dumnezeul meu, cel îndelung răbdător și îndurat, milostivește-Te spre inima mea cea zdrobită de păcate și osândită de conștiință, pentru că nu am păzit sfintele făgăduințe ale Sfântului Botez. Și acum, pentru aceste făgăduințe, suspin și mă tânguiesc, rugându-mă ca să fiu miluit în dar și, pentru bunătatea Ta, iertat și, în ziua cea înfricoșată a judecății, de munci izbăvit. Așa Doamne, Domnul meu, preadulce al meu Iisuse, mântuiește-mă pe mine, cel deznădăjduit, și nu mă rușina în nădejdea și așteptarea mea. Milostivește-Te spre mine, cel ce chem milele Tale; curăță-mă pe mine cel întinat, albește-mi haina mea cea mânjită și mă mântuiește pe mine, desfrânatul. Să nu mă osândești pe mine, cel osândit, să nu dai fiarelor gânditoare suflet care Te cheamă pe Tine, să nu mă găsești vinovat de focul gheenii, pentru călcarea făgăduințelor și sfințitelor așezăminte ale Sfântului Botez.

Doamne, Domnul meu, preadulcele meu Iisuse, cel îndelung răbdător, care suferi răutățile și nu Te căiești de darurile Tale învrednicește-mă de astăzi să-Ți slujesc Ție curat, întru lucruri bune și să fac roadă vrednică de pocăință.

Doamne, Domnul meu, preadulcele meu Iisuse, cel atotțiitor, atotputernic și tare, sădește întru inima mea frică Ta și dragostea legilor Tale. Mintea mea o luminează cu razele darurilor Tale, simțirile mele le supune cuvântului Tău, voia mea o întoarce către Tine, Cel ce ești singura dorință adevărată, limba mea o învață ca să zică totdeauna: Doamne, Iisuse Hristoase, Fiul lui Dumnezeu, pentru fericită pururea Fecioară, Născătoare de Dumnezeu, milostiv fii mie, păcătosului, și mă mântuiește. Doamne, prin cinstita și de viață făcătoare Crucea Ta, păzește-mă. Doamne, prin sfinții Tăi îngeri, îngrădește-mă. Doamne, prin sfinții Tăi apostoli și mucenici, într-armează-mă. Doamne, pentru toți sfinții Tăi, trimite peste mine mila Ta cea mare și în dar mă mântuiește pe mine, cel ce sunt răscumpărat cu sângele Tău cel preascump.

Întinăciunile cele vechi ale păcatelor mele șterge-le, duhurile înverșunării și ale răutății de la mine gonește-le; de împătimirile veacului acestuia izbăvește-mă; cu totul către dragostea veacului ce va să fie trage-mă; și a călători pe calea cea strâmtă și necăjită mă întărește, până la ziua și ceasul și răsuflarea mea cea mai de pe urmă, ca sufletul meu îngerilor celor buni să-l dau și de vămile cele din văzduh să scap și cu sfinții cei din veac împreună să mă număr și bunătăților celor veșnice să mă învrednicesc.

Preamilostivă Maică a preadulcelui meu Iisus, roagă-te pentru mine, ticălosul și păcătosul, ca să-mi asculte săraca mea rugăciune Fiul Tău și Dumnezeu. Cruce preacinstită, arma și semnul mântuirii noastre, gonește de la mine tot gândul rău și toată vrăjmășia puterii potrivnicului, ce se lucrează prin draci și prin oameni. Mai-marilor voievozi, Mihaile și Gavrile, chezășuitorii și izbăvitorii mei, sfinte îngere, păzitorul și acoperitorul meu, și toți sfinții îngeri ai lui Dumnezeu, povățuiți-mă la voia lui Dumnezeu, cea preasfântă, ajutați neputinței mele, de care sunt cuprins și ca trupul și cu voința, păziți-mă de vicleșugurile vrăjmașilor și vă rugați milostivului Ziditor ca să mă miluiască pe mine, călcătorul poruncilor Lui sfinte, și să mă ajute să petrec în pace sufletească și în pocăință adevărată până la sfârșitul vieții mele. Iar la ieșirea sufletului meu din trup, fiți lângă mine aproape mângâietori, acoperindu-mă, păzindu-mă și luându-mi parte pentru izbăvirea de muncile cele de sub pământ, numai din mila lui Dumnezeu.

Sfinte slăvite Ioane, Prorocule, Înainte-Mergătorule și Botezătorule al Domnului nostru Iisus Hristos, roagă-te pentru mine, păcătosul. Sfinților slăviților, de Dumnezeu propovăduitori și verhovnici ai apostolilor, Petre și Pavel, Ioane de Dumnezeu cuvântătorule, împreună cu ceilalți evangheliști și apostoli, rugați-vă pentru mine, păcătosul. Sfinților și drepților dumnezeiești părinți, Ioachime și Ano, Iosife logodnicule și Simioane de Dumnezeu primitorule, rugați-vă pentru mine, păcătosul. Sfinților proroci și propovăduitori ai venirii lui Hristos Dumnezeu, rugați-vă pentru mine, păcătosul. Sfinților părinți, păstori și învățători ai lumii: Vasile, Grigore, Ioane Gură-de-Aur, Atanasie, Chirile, Nicolae, Spiridoane și toți sfinții ierarhi, rugați-vă pentru mine, păcătosul.

Sfinților sfințiților mucenici, cuvioșilor mucenici și mărturisitori, rugați-vă pentru mine, păcătosul. Sfinților marilor mucenici: Dimitrie, Gheorghe, Teodore, Artemie, Procopie, cei patruzeci, Ioane cel Nou și toți sfinții mucenici, rugați-vă pentru mine, păcătosul. Sfinților cei fără de arginți și de minuni făcători, Cosma și Damiane, Chire și Ioane, Pantelimoane și Ermolae, și ceilalți, rugați-vă pentru mine, păcătosul. Cuvioșilor de Dumnezeu purtătorilor părinți, Antonie, Pavele, Eftimie, Savo, Arsenie, Onufrie, Pahomie, Teodosie, Efreme, Ioane Damaschine, Ioane al Scării, Petre, Atanasie și toți cuvioșii, rugați-vă pentru mine, păcătosul. Cuvioasă maică Marie Egipteancă, maica noastră Parascheva cea Nouă, și celelalte cinstite și cuvioase femei, care bine ați pustnicit și v-ați nevoit și pe Hristos ați mărturisit, rugați-vă pentru mine, păcătosul. Toți sfinții cei ce din veac bine ați plăcut Domnului, rugați-vă pentru mine, cel fără de răspuns și care sunt mai păcătos ca toți păcătoșii cei din veac.

Ale căror rugăciuni și cereri primindu-le și ascultându-le, Doamne Dumnezeul meu, preadulcele meu Iisuse, iartă-mi orice Ți-am greșit Ție, de la naștere și până în ziua și ceasul de acum, cu cuvântul, cu lucrul, cu știința și cu neștiința, cu mintea și cu cugetul și cu toate simțirile mele. Așijderea, iartă și miluiește și pe părinții și frații mei și pe toți cei de pretutindeni arhierei, preoți, monahi și drept-credincioși creștini, pe cei ce mă urăsc și mă iubesc, pe cei ce mă miluiesc și îmi slujesc, pe cei ce mi-au poruncit mie, nevrednicului, să mă rog pentru dânșii, pe cei ce i-am vătămat sau i-am scârbit sau i-am blestemat, pe cei ce cele asemenea mie îmi fac sau mi-au făcut. Și dăruiește cele de folos sufletelor noastre, în veacul acesta și în cel viitor, așa cum bine voiește iubirea Ta de oameni. Odihnește și pe cei mai-nainte răposați părinți și frați ai noștri și, pentru rugăciunile tuturor, milostivește-Te spre mine, ticălosul, și fă-mă cum voiești, măcar de voiesc, măcar de nu voiesc.

Învrednicește-mă, nevinovat și fără osândă, a mă împărtăși cu preacuratele și de viață făcătoarele Tale Taine, și nu spre judecată sau spre osândă să-mi fie mie, apropiindu-mă de dânsele cu nevrednicie; ci spre tămăduirea sufletului și a trupului, spre izbăvirea de muncile cele veșnice și spre arvuna vieții fără de sfârșit și fericite, întru care mă așază împreună cu toți sfinții cei ce din veac Ți-au plăcut Ție, Doamne Dumnezeul meu, preadulcele meu Iisuse. Că Ție se cuvine slava, cinstea și închinăciunea cea de la toți, împreună și Părintelui Tău cel fără de început și Preasfântului Duh, acum și pururea și în vecii vecilor. Amin.